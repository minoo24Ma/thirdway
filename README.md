
| :memo:        | [این صفحه را ویرایش کنید](https://github.com/peymanr/thirdway/edit/main/README.md)|
|---------------|:------------------------|


# #راه_سوّم: انقلاب با مذاکره

## خلاصه

راه سوّم  مجموعه‌ای از کنشهای میدانی و مجازیِ مدنی تا روز انتخابات، و  در  صورت رسیدن به حدّ نصابی مشخّص، تحصّنِ خشونت‌-پرهیز در حوزه‌های انتخاباتی حولِ ساعت ۱۲:۰۰ ِدر روزِ انتخابات را پیشنهاد می‌دهد. از جمله اهداف مجموعهٔ این کنشها باز کردن فضایی برای تمرکز بر کنش‌های خشونت-پرهیز در گفتمانِ مبارزاتیِ ایران، و ارتقاءِ کفّ مطالبات در میانِ بحث‌های انتخاباتی از جمله آزادی زندانیانِ سیاسی و رفراندومِ بازنگریِ قانونِ اساسی است. در ضمنِ این فعّالیّت‌ها، اهداف کنش‌های راهِ سوم شامل:‌ ساخت تشکّل‌های میدانی و مجازی برای ایجادِ پتانسیلِ کنش‌های هماهنگ در آینده، مطرح‌کردنِ آزادی زندانیانِ سیاسی به عنوانِ ذخیره‌ای پرانگیزه‌ و قابل اعتماد برای ساختِ لایه‌های رهبری و تقویّتِ همبستگی در میانِ طیفهای متنّوعِ موثر در فضای سیاسیِ ایران، ارائه  نقشهٔ راهی برای گذارِ امن بر اساس الگویِ «انقلاب با مذاکره»، و  ارائه پیامی به کشورهای خارجی و منطقه برای در نظر گرفتنِ مطالباتِ مردم ایران در مذاکرات با ج.ا. برای دستیابی به ثباتِ منطقه‌ای است.

## وضعیت حساس کنونی


هر چند زیست جمهوری اسلامی (ج.ا.) همواره با بحران آمیخته بوده است، از روز یکشنبه ۳۰ اردیبهشت، پس از سانحهٔ هوایی برای هیأت رئیس جمهوری، ج.ا. وارد ورطهٔ ناشناخته‌ای شده است که برای آن آماده نیست. 

تاکیدِ همان‌روزِ آیت‌آلله خامنه‌ای بر «مختل نشدن امور» حکایت از نگرانی ملموسِ سکّان‌‌دار انقلاب از حفظِ ثبات و بازگرداندن قطارِ سنگینِ انقلاب به ریلِ سُستِ پیشین است. وضعیّتی که رشته‌های به دقت بافته‌ٔ آیت‌الله خامنه‌ای برای انتقالِ با ثباتِ قدرت و حفظ میراث انقلاب را نا-به-هنگام پنبه کرده است.

### انتخابات و ساختار حکمرانی در جمهوری اسلامی

جمهوری اسلامی نظامی منحصر-به-فرد با ترکیبی از ویژگیهای سلطنتی، مافیایی، و آپارتاید است که در عین حال از نوع یگانه‌ای از فرایندِ انتخابات هم برای زایش نیروی انسانی و رفع تنش‌های درونی بهره می‌برد.

انتخابات در ج.ا. کارکردی فراتر از «مشروعیّت سازی»، به مثابه‌ٔ انتخابات‌های نمایشی مانند روسیهٔ پوتین یا مصرِ حسنی مبارک و عراقِ صدام حسین داشته است. در ج.ا.، انتخابات برای شناسایی نیروهای جدید و مطرح‌کردنِ اسم‌های گمنام برای پرکردنِ صندلی‌های رقابتیِ کلیدی استفاده شده است. انتخابات در عین حال کارکردی برایِ بهره‌مندیِ نوبتی «اعضای خانوادهٔ مافیا» از منافع آپارتاید-گونه داشته است که نتیجه‌‌اش توضیع نا‌برابرِ قدرت و ثروت و آزادی است. 

امّا فراتر از زایشِ نیروی انسانی، نظام ج.ا. در طولِ حیاتش، از انتخابات به عنوان ابزاری برای رفع تنشهایِ درونیِ خود استفاده کرده است که نتیجه‌اش تثبیتِ قدرت است. ساختارِ مافیاییِ نظام ج.ا. با ویژگی‌های رانتی، خویشاوندی، و معامله‌گرایانه‌اش مستعدِّ تولید طوفانهای  سهمگینی در درون خود بوده است. در حالی که ج.ا. برای رفعِ تنشهایِ معطوف به قدرت، افرادِ بیرونِ حلقهٔ وفادارِ خود را سرکوب می‌کند، همزمان با رویکردی عمدتا خشونت‌-پرهیز تنشهای درون‌ِِ حلقه‌ٔ وفادار خود را با ابزارهای سلطنتی و انتخاباتی داوری کرده است. اگرچه گاه و بیگاه، دندان‌های ذاتِ مافیایی‌اش نیز در غالبِ ترورهای درون‌گروهی نمایان می‌شوند. 

از زاویه‌ی تامین نیروی انسانی و مکانیسمِ داوریِ تنش‌‌های درونی، کارکردِ  کلّیِ انتخابات در نظام ج.ا. شباهت‌هایی را به کارکردِ انتخاباتِ درون‌گروهی در نظام‌های تک‌حزبی، مانندِ جمهوریِ خلقِ چین، دارد. هرچند در ظاهر، مشارکت در انتخابات در ج.ا. عمومی است، امّا در عمل، در یک فرایندِ مدّت‌‌دار و حساب‌‌شده،  ج.ا.، موفّق به طراحی «بازی»ای شده است که مشارکتِ عمومی در انتخابات را مطلقاً در خدمتِ منافعِ طبقهٔ قدرت و مضارِّ طبقهٔ عامّ قرار می‌دهد، طوری که عموم با محاسبهٔ سود و زیان،  سازوکار انتخابات را به دایره‌ٔ‌ بستهٔ قدرت وانهاده‌اند.  

### چهاردهمین انتخابات رئیس جمهوری ۱۴۰۴

امّا افزون بر ویژگی‌های معمول، انتخابات بعدیِ رئیس جمهوری کارکرد و اهمیّت یگانه‌ای دارد: 

**شرایط فشرده**: این اوّلین بار است که اصل ۱۳۱ قانون اساسیِ ایران، مبنی بر برگزاری انتخابات زودهنگام، در یک بازهٔ پنجاه روزه  فعّال می‌شود. فرایندِ انتخابات و دست به دست شدن قدرت، سازمان اجرایی، سیاسی، و امنیّتی کشور را لااقل به مدّت شش ماه به خود مشغول می‌کند. قانون اساسی حتّی فرجهٔ مجزایی را بینِ برگزاری انتخابات و تحویل رسمیٍ ریاست جمهوری در نظر نگرفته است.

**زخم‌های باز**: انتخابات ریاست جمهوری درست به فاصلهٔ نزدیکی از انتخابات خونین مجلس شورای اسلامی برگزار می‌شود. به طور معمول، بعد از هر رقابت انتخاباتی، چه بسته و چه عمومی، مدت زمانی برای التیام زخم‌ها، فروکش کردن حملات، و عادّی سازی مخاصمات لازم است. این در حالی است که ج.ا. یکی از پر تنش‌ ترین انتخابات‌های مجلس شورای اسلامی را همراه با افشاگری‌های بی‌ سابقه و حملاتِ علنیِ شخصی و جناحی پشتِ سر گذاشته است. انتخابات با تعدّد لیستهای انتخاباتی، شکست تلاش‌ها برای ائتلاف‌های فراگیر، هم‌پوشانی فراوانِ لیست‌ها، و عدم اقبال سرلیست‌ها همراه بود. وضعیّتِ نابسامانی که موقعیّت شناخته‌ترین نام‌ها همچون محمدباقر قالیباف یا سیَد محمود نبویان را نیز در بوته‌ی معرضِ مخاصمات گروهی قرار داده است.   

**گهوارهٔ جانشینی**: سانحهٔ هوایی رئیس‌جمهورِ نهم یکی از گزینه‌های مطرحِ جانشینی رهبری را از نظام گرفت. در نتیجه، تشکیلاتِ برآمده از این انتخابات ناظر بر پروژهٔ شناسایی و تثبیتِ جانشین احتمالی رهبری نیز خواهد بود.  پروژهٔ سنگینی که نیاز به حداقلی از تجمیع قدرت و هژمونیِ نسبی در بین همهٔ نهادهای امنیّتی و اجرایی، و از همه مهمتر، نهاد ریاست‌جمهوری، دارد. هژمونیِ قدرتی که نه خودش و نه حتّی سایه‌اش در دولت یا مجلس، یافت نمی‌شود.  

**ابهامات امنیتی در مورد سانحه هوایی رئیس جمهوری**:‌ 
  تناقض‌گویی‌های همراهان هیأت رئیس‌جمهوری یا مطرح شدن احتمال خرابکاری از قول روزنامهٔ جمهوری اسلامی باعث ایجاد شکّ و بی‌اعتمادی‌ نسبت به بخش‌هایی از نیروهای نظامی یا سیاسی شده است. چنانچه که حتّی فرماندهان نظامی رده بالای ایران به کشورهای ثالث برای جستجو متوسّل می‌شوند. این بی‌اعتمادی بر همه نیروهای سیاسی و همه نیروهای نظامی سایه افکنده است که به نوبه‌ خود بر قدرتِ واکنش و سرکوب ج.ا. تاثیر می‌گذارد.

**۸ درصد**:  روند نزولی مشارکت در انتخابات تا به آنجا رسیده است که در انتخابات اخیر دور دوم مجلس، ففط ۸٪ واجدین شرایط در تهران مشارکت کردند.  ده درصد مشارکت، عددی اطمینان‌-بخش برای انتخاباتی در سطح شهر بزرگ و متنّوعی چون تهران نیست. هر چند انتخابات ریاست‌جمهوری به دلیل تاثیر مستقیم آن بر زندگی مردم، عموما مشارکتی بیش از دور دوم انتخابات مجلس جذب می‌کند. با این همه، خستگی سیاسی و تحریم انتخابات به نشانهٔ اعتراض، و احتمالاً ممانعت جدّی حکومت از رقابتی شدن و تنش‌های فزاینده، درصد مشارکت بسیار پایینی را رقم خواهد زد.  

**به دنبال بهانه**:  در مجموع، این شرایطِ بحرانی فرصتِ برنامه‌ریزی و هماهنگی را از حکومت گرفته است و احتمال به تعویق افتادن انتخابات با کوچک‌ترین بهانه وجود دارد. اما بدون انتخابات،  تلاط‌م‌ها و تنشهای درونی قدرتِ حاکم  تشدید خواهند شد که به نوبه‌ خود، نیازِ حاکمیّت به مشارکت مردمی برای مهار وضعیّت را به طرز ملموسی افزایش خواهند داد.  تعویق انتخابات به واسطهٔ یک مطالبهٔ خشونت-پرهیزِ مردمی، امّا، تاثیر به سزایی در احیایِ امید و روحیّهٔ مردم به تغییر از داخل و خروج از بن‌بستِ کنونی خواهد داشت. 


### آینده‌ی پیش رو

 آیندهٔ نزدیکِ ایران آبستن بحران‌‌هایِ ویرانگرِ متنوع در حوزه‌های مختلفی چون اقتصادی، سیاسی، و زیست‌محیطی است که هر لحظه می‌تواند چالش‌های ناگهانی به همراه داشته باشد.گذر از چنین بحران‌‌هایی نیاز به معامله و همکاری میان گروه‌های درون نظام دارد تا بتوانند از تشدید بحران جلوگیری کنند. از این‌ رو، شرایطِ غیرپایدار، از هر جنسی که باشد، مطلوب حاکمیت نیست. حال که حاکمیت در شرایط بغرنج سیاسی است و برای چنین چالش سهمگینی آمادگی ندارد، از طرفی، نارضایتی‌های افقتصادی و سیاسی در میان گروه‌های مختلف به بیشینه خود رسیده‌ است، جنبش‌های اعتراضی باری مضاعف خواهد بود که مدیریتش برای حاکمیت جز با ابزارهایِ سرکوبِ سخت میسر نیست.

 کارشناسانِ حوزه‌های مختلف آینده روشن و امیدوار کننده‌‌ای برای کشور پیش‌بینی نمی‌کنند. فقر، ناامیدی، مهاجرت، و ناکارآمدی سایه‌ی سهمگینی بر زندگی عموم مردم انداخته‌ است. زیرساخت‌های کشور فرسوده شده‌اند و برای عبور از بحران‌های زیست‌محیطی تاب‌آوری لازم را ندارند. از چنین وضعیت شکننده‌ای که چشم‌اندازِ نامیمونی دارد، فقط به‌ واسطهٔ یک «انقلاب ساختاریِ کنترل شده» می‌توان عبور کرد. «انقلابی با مذاکره» (negotiated revolution) که بواسطهٔ تجمیع قدرتِ مدنی مردم پشت رهبریِ سیاسیِ زندانیانِ سیاسی و رهبری سیاسی جناح حاکم توسطّ آیت‌آلله خامنه‌ای آغازگرِ یک  فرآیندِ انقلابِ ساختاری بشود، به شیوه‌ای که انتقال قدرت، به آرامی انجام شود. 

 انباشتِ خشم و نارضایتیِ عمومی، نبودِ رهبریِ منسجم در میان طیف‌های اپوزیسیون، و تشتّت و توزیع و تقابل در میان جریانهای قدرت حاکم، وضعیّتی مستعدّ برای فروپاشی ایجاد کرده است. این شرایط درگیری‌هایِ خطرناک در موقعیتِ خلاءِ قدرت در فردایِ «روز واقعه» در ایران درست می‌کند که کشور را به لبه پرتگاه خواهد برد. 

 نگرانیِ از کنترل خارج شدن اوضاع، که محصولِ تنشهای درونی و شکافِ حاکمیت و مردم است، ممکن است منجر به نرمشهایی موضعی برای کاهشِ خشمِ عمومی و شکاف‌های درون‌گروهیِ حکومت شود. آیت‌الله خامنه‌ای به خوبی به شکاف بین نیروهای انقلاب واقف است، امّا تلاش‌هایش برای کاهشِ این منازعات چندان موفق نبوده است. دو قطبی‌ها چند قطبی شده‌اند و طرف‌ها همچنان دعواها را «کش می‌دهند». برخی از این شکاف‌ها حتی به درونِ بیت رهبری ورود کرده‌اند، و در این میان، قدرتِ شخصی ایشان را برای حل اختلافاتِ درون‌گروهی بواسطهٔ دخالت مستقیم تضعیف کرده اند؛ چنانچه برخی از این نمونه‌ها را در انتخابات اخیر مجلس و انواع لیست ائتلافی دیدیم.

 با توجّه به تجربهٔ دوران اصلاحات و اثر آن در یکپارچه سازیِ جناحِ انقلاب، ج.ا. اخیراً فضایی را  برایِ نوعی از «جریان سازی» مهیّا کرده است که شاید بتواند به عنوانِ یک شبهِ اپوزیسیون، در نقشِ «مترسک»، باعثِ نزدیک شدنِ نیروهای انقلاب شود. معامله‌ای که در آن مردمِ معترض سهمی پیدا نمی‌کنند، و در آن، فقط انشعابی نزدیک به گروه‌هایی نزدیک به قدرت امکانِ قدری تحرّک به عنوان «سوپاپ فشار» پیدا می‌کنند. سوپاپی که شل و سفت کردنش به ج.ا. قدرت مانورهای متنوع‌تر و توانِ سرکوبِ بیشتری را برای تدوامِ زیست آپارتاید-گونه‌اش و رفعِ بحران‌های پیشِ‌ رو از جمله بحرانِ جانشینیِ رهبریِ سوّم می‌دهد.

هر چه زودتر این «انقلاب با مذاکره» رخ دهد، ریسک فروپاشیِ بازگشت‌ناپذیر کمتر خواهد بود، و هزینهٔ آن کمتر. بدین ترتیب، منتظر اتفاقهایی «در آینده»، مثلاً جانشینی، برای تغییر نباید بود، و از همین حالا هر فرصتی را، از جمله انتخابات پیش رو، برای آغازِ این فرایندِ تجمیع قدرت مدنی، ساخت مرجعیّتِ رهبریِ سیاسیِ داخلی، و آغاز فرآیند مذاکراتِ ساختاری استفاده کرد.

### تاریخچه‌‌ای از مبارزات مرتبط

مجموعهٔ زندانیان سیاسی در ایران گواه تاریخ مبارزاتِ ایران و ذخیرهٔ یگانه‌ای برای ادامهٔ راه است. مبارزاتِ سیاسی در ایران مسیرهای مختلفی را برای تحقّق سهمِ مردم از قدرت طیّ کرده است.  نگاهی به تاریخچه این مبارزات و هزینه ها و دستاوردها امّا نشان می‌دهد با استفاده از این تجربیّات و اندوخته‌هایشان همچون زندانیان سیاسی باید *طرحی نو* در انداخت. 

#### اصلاح سیاست‌ داخلی

از دوّم خرداد ۱۳۷۶ تا ۲۲ خرداد ۱۳۸۸، مبارزاتِ  سیاسی در ایران بر تسخیرِ صندلی ریاست‌جمهوری با هدف گشایش‌هایی در آزادی‌های اجتماعی متمرکز است. تا این زمان امید به ایجاد تغییر سیاست داخل بواسطهٔ پست ریاست جمهوری هنوز زنده است، هرچند کم‌‌کم زمزمه‌هایی همچون «در ایران رئیس‌جمهور فقط یک تدارکات‌چی است» شنیده می‌شود. 

#### اصلاح سیاست خارجی

با کارشکنی‌های متوالی، امید به ایجاد گشایش‌های داخلی از طریق صندلی رئیس جمهوری تا پایان دورهٔ دوّم ریاست جمهوری آقای احمدی نژاد تقریباً به طور کامل از میان می‌رود، امّا صدمات  سنگینِ ریاستِ او در سیاست خارجی باعث ایجاد انگیزه‌ای جدید  برای مشارکتِ دوبارهٔ مردم در انتخابات ریاست جمهوری ایجاد می‌کند: اصلاحِ سیاستِ خارجی به امیدِ جبرانِ صدمات اقتصادی ناشی از انزوای بین‌المللی و تحریم‌ها. این دوره با ریاست‌جمهوری آقایِ روحانی شروع می‌شود، امّا امید به این روزنه هم با کارشکنی‌ها و نهایتاً شکست برجام بر باد می‌رود. 

#### تحریم‌ مشارکت سیاسی
 یکی دیگر از کنشهایِ موفّق نمایشِ  گسست مردم و حکومت از دریچهٔ تحریم انتخابات و تهدیدِ مشروعیّت نظامِ ج.ا. بوده است. فشارِ این تحریم‌ها و عیان شدنِ بحرانَ مشروعیّت، و همراه با اعتراضات ۱۴۰۲، ممکن است تا اندازه‌ای بر حکومت برای جریان‌سازی مصنوعی مانند فضادهی به ایدهٔ «روزنه‌گشایی»، و یا حتّی عقب‌نشینی‌های ملموس‌تری مانند تائید صلاحیت افرادی از سمت میانه‌روتری از جناح‌های اصولگرا در  آینده، به عنوان پاتکی برای کاهشِ این فشارها مؤثر بوده باشد.  امّا هرچقدر هم با نهایتِ خوش‌-بینی دستاوردهای سیاست تحریم مشارکت در انتخابات را ارزیابی کنیم، دستاوردهای تحریم مشارکت «محدود» و «ناپایدار» بوده است و با اندکی کم و زیاد کردنِ کنترل-شدهٔ حرارت انتخابات به سادگی می‌تواند از دست برود. شعله‌ای که حکومت ابزارهای فراوان و متنوّعی برای کم و زیاد کردن حرارتش در اختیار دارد. 

#### زیست-جنبش‌های اجتماعی

زیر پوستِ شهر، و تنیده در زیست روزمره، جامعهٔ ایران پیوسته در حالِ مبارزه‌ای موفّق و امیدوار کننده برای دستیابی به آزادی‌های فردی و اجتماعی بوده است. حجاب و پوشش، موسیقی و هنر، نمونه‌های موفّقی از این زیست-جنبش بوده‌اند. امّا این مسیر هم بی مخاطره نبوده است. همین مبارزه است که منجر به جنبش مهسا در ۱۴۰۲ می‌شود و به مدّت چندین ماه، ایران را در معرضِ یکی از فراگیرترین جنبش‌های خیابانی‌اش قرار می‌دهد. 

#### خیزش‌های خیابانی

در این میان،‌ و در چند نوبت، خیزش‌هایی خیابانی حول موضوعات متنوعی شکل گرفتند، از جمله: اعتراضاتِ تیر ۱۳۷۸ اعتراضاتِ حول نتایجِ انتخاباتیِ ۱۳۸۸، اعتراضاتِ خیابانی حول افزایش قیمت بنزین در ۱۳۹۸، مورد اخیرِ اعتراضاتِ خیابانیِ مهسا امینی در ۱۴۰۲.  این اعتراضات در عین تحمیل هزینه‌های سنگین بر حکومت، همراه با هزینه‌های بسیار سنگینی هم برای مردم بوده‌اند، و با نگاهی واقعگرایانه ، امکان تداوم ندارند. چنانچه در وقایع پس از حادثهٔ دلخراشی که برای آرمیتا گراوند رخ می‌دهد، با وجود نزدیکی به فضای اعتراضاتِ مهسا امینی، تحرّکات خیابانیِ چشمگیری شکل نمی‌گیرد.

#### ابزارهای بین‌المللی، انزوا

با شروع غنی‌سازی در اواخر دولت آقای خاتمی، شکل جدیدی از مبارزه علیه حکومت ایران با محوریت ایجاد انزوای بین‌المللی و تحریم آغاز می‌شود. با گذشت زمان بدنهٔ قابل توجّه و قدرتمندی در اپوزیسیون خارج از کشور نیز به این شیوهٔ روی می‌آورند و کمپین‌های موفقی حول تحریم و انزوای ج.ا. در همهٔ عرصه‌های بین المللی شکل می‌گیرد. هر چند این کمپین‌ها موفقیّتهای مهمی کسب می‌کنند، امّا در عمل هنوز مشکل بتوان گفت که مستقیماً باعثِ گشایش‌های سیاسی یا اجتماعی در فضای داخلی شده باشند.  

#### دخالتِ نظامی
درگیری قدیمی اسرائیل و ایران بر سر حملاتِ گروهای نیابتی منتسب به ج.ا.، ترورهای استراتژیک فرماندهان سپاه منتسب به اسرائیل، و جنگ غزّه، نهایتاً به افزایش احتمال درگیری جدّی بین ایران و اسرائیل منجر می‌شود. 

کم کم زمزهه‌های استقبال از مداخله‌ نظامی در فضای داخلی کشور شنیده می‌شود. فضایی که پس از سرکوب سنگین اعتراضاتِ ۱۴۰۲ تا حدودی دلسرد و ناامید است و همزمان،‌ بخشی از اپوزیسیونِ خارجی از «حملات نقطه‌ای» و «جنگ محدود» صحبت می‌‌کند.

درگیر شدنِ مستقیمِ ایران و اسرائیل و واکنشِ محدودِ  آمریکا به تلفاتِ نیروهایش در حملهٔ پهپادیِ در پایگاه برجک ۲۲ در اردن، عملاً نقطهٔ پایانی است بر این  زمزمه‌ها؛ به این ترتیب ج.ا. برای ورود به فاز جدیدی از تعاملات جهانی خیز بر داشته اشت.

###  ج.ا. و معادلاتِ جهانی


جهان در آستانهٔ یک جنگ سردِ دیگر در وسعت و  اندازه‌ای بسیار بزرگ‌ تر به دنبالِ «ثبات‌» است. در حالی که قدرتهایی همچون آمریکا درگیرِ تجمیع قدرت و تمرکز بر درگیری‌های اصلی با روسیّه و چین و کرهٔ شمالی در چین و شرق آسیا هستند، تلاشهای غرب برای ایجاد ثباتی هرچند مقطعی در غرب آسیا منجر به فرصتهای جدیدی برای توافقات جهانی برای ج.ا. شده است.  توافقاتی به امید ایجاد ثبات منطقه‌ای امّا به قیمتِ تقویّتِ وجهِ آپارتایدی ج.ا. به هزینهٔ مردمِ ایران و در خدمتِ منافعِ کشورهای جهانی هستند. 

سابقهٔ شکست‌های مبارزاتِ سیاسی ایران شاید کشورهایی را به این نتیجه رسانده است که ج.ا. توانِ تأمین ثبات داخلی بواسطهٔ سرکوب را لااقل در این دورهٔ یارگیری‌ها برای آیندهٔ متلاطمِ پیشِ رو داراست. بواسطهٔ این ناامید شدن از عبورِ از ج.ا.،  و به دلیل شرایط حسّاس درگیری‌های جهان، نشانه‌ها حاکی از دور جدیدی از مذاکراتِ اقتصادی و امنیّتی برای حفظِ ثباتِ منطقه‌ در حال شکل گرفتن است. مذاکرات متعدّد ج.ا. در ریاض و عمان و لبنان با آمریکا و عربستان و فرانسه و انگلیس، یا حضور شخصیِ بعضی از رهبرانِ خارجی در مراسم یادبود هیأت رئیس‌جمهوری از جمله نشانه‌هایی‌اند که خبر از چنین معاملاتی بر سر ثبات منطقهٔ غرب آسیا می‌دهند.

این تصوّرِ در دسترس بودنِ یک «ثبات مسلّح»ِ نسبی چندان هم بی‌مبنا نیست. بدون وجودِ «مسیری داخلی» برای تجمیع و نمایش قدرتِ مردم به عنوان بازیگرانی اساسی در راستای حفظِ این ثبات، طبیعی است که سهمِ مردم در این معاملاتِ جهانی در نظر گرفته نشود، و فقط طیفِ وابسته به حکومت از‌آنها بهره‌مند شوند.

## راه سوّم

در شرایطی که نه اصلاحاتِ مبتنی بر التماس موفّق بوده است و نه براندازی با محوریّت خشونت، راه سوّم برای ایران ایجادِ چهارچوبی است مبتنی بر شکل‌دهیِ نیروی مدنیِ خشونت‌پرهیز که نهایتا بتواند حکومت را مجاب به «انقلاب با مذاکره» کند. 

انتخاباتِ پیشِ رو فرصتی است که هر سه خصلتِ سلطنتی، مافیایی، و آپارتایدیِ ج.ا. را هدف قرار داده است.  انتخاباتی که ج.ا. به آن برای تثبیتِ فرایند جانشینی، رفعِ تنشهایِ درونی، و بازتولیدِ نیروهای وفادارش چشم دوخته است.

راهِ سومّْ یک هدف مشخص دارد:‌ تحصّنِ خشونت‌پرهیز در انتخابات پیش رو را با هدفِ نمایشِ نیرویِ مدنی و قدرت جمعی. حولِ ایدهٔ تحصّن، راه سوّم مجموعه‌ای از اقدامات عملی،  شرایطی برای ادامه یا توقّف کارزار، و بستری برایِ تشکّل‌سازی و همکاری و همفکری جهتِ خروجِ جامعه از وضعیّتِ یأسِ عمومیِ فعلی، تقویّت لایه‌های رهبری جنبش با محوریّت زندانیانِ سیاسی، و متصّل‌کردنِ زنجیرهٔ کنش‌های داخلی و خارجی ارائه می‌کند.

## جزئیات کلی
  
- پیرو درخواستِ پیشینِ میرحسینِ موسوی برای برگزاریِ رفراندومِ بازنگریِ قانون اساسی، مطالبهٔ اصلیِ این طرح آزادیِ زندانیانِ سیاسی پیش از انتخابات و طرحِ رفراندومِ بازنگریِ قانون اساسی در انتخاباتِ آینده است. 
- از لحظهٔ انتشار این طرح، و به عنوانِ پشتوانهٔ این مطالبه و جلبِ حمایتِ گروه‌های مرجع و زندانیانِ سیاسی، کارزارهای میدانی و مجازی با هدفِ بسیجِ عمومی جهتِ تحصّنِ خشونت‌پرهیزِ فراگیر در حوزه‌های انتخاباتی یا محدودهٔ آنها رأس ساعت ۱۲:۰۰ ظهرِ روزِ برگزاری انتخابات آغاز می‌شود. از جمله، بستن یا آویزان کردن وسایل زنانه مثل شال، روسری، گل سر، یا حتی گره زدن یک نخ یا ساعت یا تقویم نشانه‌گذاری شده روی عدد ۱۲:۰۰، به تابلوهای راهنمایی و رانندگی، درختها، نرده‌ها، و از این دست، به عنوان نمایه‌های میدانیِ حمایت از این طرح در نظر گرفته می‌شود. عکس این نشانه‌ها بر روی یک نقشهٔ جهانی تجمیع می‌شود. کارزار از خارج از کشور شروع و نفوذِ آن به داخل و نزدیک شدنش به حوزه‌های محل اخذِ رأی روی این نقشه رهگیری می‌شود. جزئیات این کارزار در انتها بیشتر توضیح داده شده است. 
- ماشه:  یک هفته پیش از روزِ انتخابات، نتایجِ کارزارها و میزانِ حمایتِ زندانیانِ سیاسی از این طرح بررسی می‌شود. در‌ آن زمان به نسبتِ احتمالِ موفقیّت در دستیابی به مشارکتِ فراگیر و حمایتِ زندانیانِ سیاسی، یا تحصّن قطعی می‌شود یا تصمیم به برگشت به استراتژی‌های دیگر، مثل تحریم، گرفته می‌شود.

#### شرحِ وظایف

#####  مردم داخل

-  ترویج و توضیح میدانی بین دوستان و خانواده.
-   مشارکت در نشانه‌گذاریِ میدانی

##### مردم خارج

- مشارکت در کارزار میدانی از همان خارج از کشور. کمک به رنگ کردنِ نقشهٔ جهانی رهگیریِ نفوذِ کارزار
- استفاده از فضای مجازی و توضیح و ترویج طرح
- حتّی الامکان، استفاده از اسمِ واقعی و ترویج طرح در فضای مجازی برای همراهی با مردمِ داخل با مشارکت در ریسک
- مطالبه از سیاست‌مداران خارجی برای ایفای نقش
- توضیح اهمیّت ثبات در ایران و وضعیّت بی‌ثباتِ آینده در فضای خارجی
   
##### کشورهای خارجی

- مشروط کردنِ  مذاکراتِ بین‌المللی با ج. ا. به مطالباتِ این طرح (آزادی زندانیان سیاسی، شروع مذاکرات بازنگری قانون اساسی)
  
##### زندانیان سیاسی

- رصدِ پیشرفت و اعلامِ نظر

##### مراجع صاحب نفوذِ اجتماعی
- ترویج و نقد و توضیح از تریبون‌ها

### زمان‌بندی

| تاریخ| تقارن| شرح برنامه
|------------|------|-----
|۱۴۰۳/۰۳/۱۰  |شروع رسمیِ انتخابات| انتشار این طرح|
|۱۴۰۳/۰۳/۱۰  |      |شروع به جمع‌آوری نشانه‌های میدانی توسطّ آدرسِ ایمیل|
|۱۴۰۳/۰۴/۲۲  |انتشار اسامی نامزدها| انتشار نقشهٔ جهانیِ رهگیریِ نفوذِ میدانی|
|۱۴۰۳/۰۴/۲۳  |آغاز رسمی مهلت تبلیغات|  دعوت از زندانیان سیاسی برای اعلام حمایت از این طرح|
|۱۴۰۳/۰۴/۱  |   یک هفته مانده به انتخابات - مهلت ماشه|ماشهٔ میزانِ نفوذ -  یک میلیون نشانه، حمایت زندانیان|
|۱۴۰۳/۰۴/۷  |روز قبل از انتخابات|کمپینِ یک میلیون نشانه در یک روز | 
|۱۴۰۳/۰۴/۸‌  |  روز انتخابات‌|  حضور دسته جمعی در حوزه‌های رای‌گیری حول ساعت ۱۲:۰۰ ظهر


#### ماشه - ادامه یا توقف

از مشخصّات جوامع سرکوب شده اتمیزه شدن جامعه و ترس از تنها ماندن در اعتراض است. نگرانی از به «حدّ نصاب» نرسیدن و جمع نشدنِ حداقلِ نیروی لازم برای همراهی در کنش باعث می‌شود حرکت هیچ وقت و از هیچ نقطه‌ای آغاز نگردد. در چنین شرایطی، مرحلهٔ اوّل در این راه، طراحیِ کنش‌هایی اجتماعی برای «سیگنالینگ» و کمک به جامعه برای «پیدا کردن همدیگر» و ایجاد نوعی «قوّت قلب»ِ گروهی است. کارازارهای میدانی، شبیه به مانور پیشا حرکت، وظیفهٔ نمایشِ همبستگی جمعی برای رسیدن به این هدف را دارد.

سقف حداقلیِ یک میلیون نشانه برای ادامه نیز مخصوصاً سنگین در نظر گرفته شده است. مشخصاً عملی شدنِ قسمتِ اصلیِ طرحِ تحصّن در روز انتخابات هدفِ بزرگی است و برای شکستن فضای یأسِ عمومی نیاز داریم به یک نقطهٔ عطف متناسب و به همان بزرگی. نقطهٔ عطف بزرگ در کمپین‌های خیریه یا سرمایه‌گذاری که نیاز به تجمیع حدّاقلی از سرمایه دارند نیز برای انگیزه‌بخشی به بسیج عمومی استفاده می‌شوند. 

## امکان سنجی 

صورت‌-بندی انتخابات آینده به سرعت در حال روشن شدن است و نشانه‌ها حاکی از تنشِ جدّی در همهٔ جناح‌ هاست.  چنین وضعیّت متشنجّی خود به خود مستعدّ تعویق انتخابات است. می‌توان متصوّر بود که تقریباً همهٔ جناح‌ها آرزو داشتند که انتخابات به تعویق بیافتد. آرزویی که از قضا با اهداف این طرح هم‌جهت می‌شود!

فاصلهٔ بیست روزه با امکانات ارتباطی مدرنی که در اختیار داریم، برای شکل‌گیریِ یک حرکت جمعیِ فراگیر کافی است. سابقهٔ شکل گرفتن حرکاتِ توده‌ای جمعی در تاریخ سیاسی ایران فراوان‌اند. تغییر فازِ روانشناسیِ جامعه به مشارکت گسترده و حمایت از کاندیدای گمنامی چون آقایِ محمّد خاتمی در آن زمان  در همان مدّت دو هفتهٔ آخر شکل گرفت. آن هم بدون ابزارهای اطّلاع‌رسانیِ امروز و اینترنت و سوشیال-مدیا.

حرکتِ اعتراضیِ جنبشِ مهسا نیز در یک فاصلهٔ دو هفته‌ای به سراسرِ کشور به صورت کمابیش خودجوش تسرّی پیدا می‌کند. هر چند بار احساسیِ سنگین حادثهٔ مهسا امینی انرژی جنبشی عظیمی را به جامعه تزریق کرد، هیچ برنامه‌ریزی مدوّنی برای فراگیری اعتراضات در کشور و جهان از پیش طراحی نشده بود. با این حال جنبش مهسا یکی از پر نفوذترین و پردامنه‌ترین حرکت‌های جمعی اعتراضی در ایران شد. 

 شدّت تنش و حساسیّت‌ها به حدّی است که نامزدها حتّی از اعلام رسانه‌ای قصد برای حضور منع می‌شوند و درصد پایین رأیِ همهٔ طیف‌های اصولگرا در مقابل جریان‌هایی مثل احمدی‌نژاد یا ظریف وضعیّت ناپایداری را درست می‌کند که با کوچکترین خطایی فضا از دستِ حکومت خارج شود.

### درماندگی آموخته، هیمنه‌ی سرکوب

سابقهٔ سنگین سرکوب در ایران روانشانسی جمعی ایرانیان را مأیوس و نفی‌گرایی مطلق (nihilism) کشانده است. وضعیت روانی جامعه ایران مصداقِ این شعر مهدی اخوان ثالث است که می‌گوید: قاصد تجربه هاي همه تلخ
با دلم می گويد
كه دروغی تو!
دروغ!

امّا ایران در ضمنِ این استیصال همواره به دنبال راهی تازه بوده است، و به تجربه نشان داده است که با وجودِ همهٔ این تجربه‌های همه تلخ، در اعماقِ وجودش اندک «شرری» برای شروع حرکتهایی بزرگ «هست» هنوز.

قاصدك

هان،

ولی ... آخر ... ای وای

راستی! آيا رفتی با باد؟

### انرژی جنبشی و تغییر فاز روانشناسی جمعی 

شکل‌گیری کنشهای فراگیر جمعی شروعی کند دارند ولی ناگهان به صورت نمایی شتاب می‌گیرند. اختلاف دینامیک رشد در این دو فاز به قدری متفاوت است که رخ دادنِ رشد نمایی در مقایسه با فاز مقدّماتی قابل تصوّر نیست. 

در یک منحنیِ نمایی، تصوّر سرعتِ نهاییِ گسترشِ کنش در ابتدا شبیه به تصوّرِ حرکت لاک پشت‌ است. امّا وقتی تغییر فاز رخ می‌دهد جوّ عمومی جامعه تغییر ماهیّت می دهد و همان رفتار پوپولیستیِ «گم شدن در رفتار عمومی» که مکانیسم طبیعیِ حفظ امنیّت در یک فضای خشن است، با عبور از سدّ ذهنی و فراگیر شدن باعث سرعت گرفتن و رشد نمایی می‌گردد. نوعی از رفتار توده‌ای که در فضای سیاسی ایران بارها تجربه شده است.

## انگیزه‌خوانی از جریانها

### حکومت
حکومت سعی‌اش را برای تحمیل «هیمنه» و حفظ فضای «ترس عمومی» خواهد کرد. همچنین ممکن است به تزریق خشونت برای نفی ذاتِ مدنی و خشونت‌پرهیز تحصّن و تهییج جامعه برای تقویّتِ ارزیابیِ عمومی از «خطر» و «ریسک» بپردازد. 

برای موفقیّت در این طرح تأکید بر جنبهٔ خشونت‌پرهیز و حتّی ایفای نقش فعّالانه در کنترلِ ریسکِ خشونت حیاتی است. هرچند ج.ا. تحمّل اعتماد به بدنهٔ مردمی خود را ندارد، که اگر داشت تا به حال از مجوّز تجمّع خیابانی پرهیز نمی‌کرد،‌  و در صورت فراگیر شدن این طرح به احتمال قوی انتخابات را به تعویق می اندازد. 

### روزنه‌گشایان


### اپوزوسیونِ مدّعی رهبری در خارج از کشور

## نتایج احتمالی و هزینه فایده

#### نرسیدن به حدّ نصاب و توقف

حتی در صورت نرسیدن به حدّ نصاب، نفسِ ایده‌پردازی حول کنش‌های مدنی خشونت‌-پرهیز برای فضای سیاسی ایران مفید است. باز کردنِ چهارچوبِ استراتژیک از دوگانهٔ التماس یا آشوب فضای جدیدی برای احیایِ سهمِ عمومیِ مردم باز می‌کند. آنچه از خود موفقیّت در «روز واقعه» مهمتر است  پیدا کردن گروه‌های همفکر و تشکّل‌سازیِ سازمان‌یافته، هرچند مجازی، برای طراحی و اجرایِ حرکت‌هایِ خشونت‌-پرهیزِ مدنی در آینده است.  یکی از اهدافِ مجموعهٔ کارزارهای میدانی و مجازی تا پیش ار روز انتخابات ساختِ همین ریسمان‌ها و ارتباطاتِ مجازی و بازتولیدِ امید به کنش‌های مدنی در مقابل دوگانهٔ اصلاح‌طلبی از  بالا یا براندازیِ خشونت‌-محور است.

در کنار پوسترها و بنر‌های تبلیغات انتخابات، وجود «نشانه»های عزمِ مردم برای پیوستن به کمپین تحصّن هم دیده می‌شود و میان دوگانهٔ «بد یا بدتر» یا «تحریم» گزینهٔ جدیدی فعّالانه در میانِ خیابان دیده می‌شود. 

در کم‌ترین حالت، شکل‌گیریِ حداقلی از کنش‌های جدّی که قابلیّت نمایش قدرتِ نیروی خشونت‌-پرهیز را دارا باشد این
تصوّرِ حاکمیّت  را که می‌توان با سرکوب و هرس‌کردنِ گاه-به-گاه به واسطهٔ ون و باطوم سیاستهایش را بر جامعه تحمیل کند و ساختار آپارتایدی‌اش را حفظ کن به چالش میگیرد. نتیجه اینکه اگر گشایشی و روزنه‌ای هم به عنوان سوپاپ برای کنترل انرژی جنبشیِ جامعه در نظر می‌گیرد، مجرای بزرگتری و سازشهای جدّی‌تری بر او تحمیل می‌شود.

#### رسیدن به حدّ نصاب و احتمال تعویقِ انتخابات
احتمال دیگر تغییر فازِ جنبشیِ جامعه است به حالتی است که مشابه وضعیّتی که در دوّم خرداد ۷۶ رخ داد، و نظرسنجی‌های حکومتی حاکی از قصدِ اکثریّتِ مطلقی از جامعه برای مشارکت در تحصّن دارد. در این وضعیّت به احتمال زیادی حکومت تصمیم به تعویق زمان انتخابات تا زمان آرام کردن فضا می‌گیرد تا در این فاصله با دستگیری‌هایی سرگردان و تلاش تکراری برای ایجاد فضای رعب و وحشت جوّ را برای برگزاری انتخابات در یک فرصت آزادتر آماده کند.

این وضعیّتِ کاملاً برنده‌ای است برای یک جنبش خشونت-پرهیز. فضای روانی جامعه از درماندگی آموخته خارج می‌شود و ذهنِ افسردهٔ جامعه فرصتِ بازسازیِ اعتماد به نفس، قدرتِ طراحی و اجرای کنش‌های هماهنگ، و خروج از خمودگی را پیدا می‌کند. البتّه حاکمیّت هم به این تغییر فاز روانی واقف است و حداکثر تلاش خود را برای واندادن و مقاومت خواهد کرد. وادار شدنِ حاکمیّت به تعویق بستگی به نتایج نظرسنجی‌ها و میزان نفوذِ کارزارِ تحصّن در بطنِ جامعه دارد. 

دستاوردِ تعویق از سویِ دیگر، معطّلی انتخابات و باز شدنِ طرف زمانی برای مذاکرات پشت صحنه بین گروه‌های اصولگراست. از میان رفتنِ فشارِ ظرف زمانی و فوریّتِ رسیدن تشتّت بیشتر و طولانی‌تر شدنِ دورهٔ منازعاتِ درون گروهیِ جناحِ حاکم است.

#### رسیدن به حدّ نصاب، موفقیّت تحصّن، امّا برگزاری موفّق انتخابات

در حالت دیگری ممکن است تحصّن برگزار شود امّا حکومت عاقلانه  برخورد خشنی در روز انتخابات انجام ندهد، و تحصّن‌ خشونت‌-پرهیز به سرانجام رسد. 

دستاوردِ مردم در این حالت تحمیلِ پذیرشِ حضورِ خیابانی برای بیانِ اعتراضِ مدنی به حکومت است. هر چه برداشتِ عمومی از حضور در تحصّن بیشتر به سمتِ یک کنش «امن» و مشارکت-پذیر باشد، بر اندازهٔ مشارکت افزوده می‌شود، و راه برای شکل-گیریِ کنش‌های مشابه در آیندهٔ بعد از انتخابات فراهم‌تر.  مهم شکستن فضایِ ذهنیِ جامعه از عدمِ امکانِ شکل‌دهی به کنش‌های هماهنگ است.

#### تحصّن توام با برگزاری انتخاباتِ مخدوش و خشونت از سمتِ حکومت

این پرهزینه‌ترین گزینه برای حکومت و مردم است و هر دو در این وضعیّت متضمّن هزینهٔ فراوان می‌شوند، هر چند شاید بتوان گفت که کفّه به نفع مردم است. اوّلاً که بروزِ خشونت از جانبِ حکومت عملاً باعث خدشه به نتایج و رسماً ابطال انتخابات است، هرچند حاکمیّت تظاهر به برگزاریِ موفق کند. دوّماً سرکوب جمعیّتی مشابهِ آنچه در انتخابات‌های ۷۶ و ۸۰ به پای حوزه‌های انتخاباتی آمد کار سختی، اگر نه نشدنی، است.  ریسک ورود کشور به یک دورهٔ متلاطم به مشابه آنچه پس از جنبش ۸۸ رخ داد برای حاکمیّت در این برهه قابل تحمّل نیست. وجودِ این ریسک در کنارِ اینکه خشونتِ حکومت عملاً به یک انتخابات مخدوش منجر می‌شود تعویق انتخابات برای آماده‌سازی فضا را گزینهٔ محتمل‌تری برای حکومت می‌سازد.

امّا با تاکید بر اینکه چهارچوب این کنش تماماً مدنی و خشونت-پرهیز است و بنای مقابله با خشونتِ حکومت را ندارد، استراتژی عقب-نشینی در صورتِ بروزِ خشونتِ از سمتِ حکومت خود به خود برای مردم موفّقیّت آمیز است. چه آنکه قصد درگیر شدن با حکومت نیست، بلکه نمایش قدرتِ مردم به عنوان ابزاری برای جدّی گرفته شدن مطالبات مردم است. حداقّل آن این که حکومت متوجّه می‌شود که سیاستِ بی-تفاوتی به زندانیان سیاسی و درخواست‌های آزادی و معیشیتیِ مردم دامنهٔ فشار را به میزِ بازیِ حاکمان نیز می‌کشد. شکستن این تصوّر از توانِ عملیّاتی‌ برای کنترلِ بحران‌های بزرگتر در آینده، مثل بحرانِ جانشینی یا بحران‌های اقتصادی، ناخودآگاه منجر به تغییر رفتار حاکمیّت و در عین حال باز شدن «جبهه‌ای جدید» برای مجاب کردنِ حکومت به تغییر می‌شود. 

## جزئیات بیشتر






